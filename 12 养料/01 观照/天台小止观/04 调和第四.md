
# 《小止观》调和第四

------

夫行者初学坐禅，欲修十方三世佛法者，应当先发大誓愿，度脱一切众生，愿求无上佛道。其心坚固，犹如金刚，精进勇猛，不惜身命。若不成就一切佛法，终不退转。然后坐中思惟一切诸法真实之相。所谓善、不善、无记法，内外根尘妄识一切有漏烦恼法，三界有为生死因果法，皆因心有。故《十地经》云：「三界无别有，唯是一心作。若知心无性，则诸法不实。」心无染着，则一切生死业行止息。作是观已，乃应如是起行修习也。

云何名调和？今借近譬，以况斯法。如世间陶师欲造众器，须先善巧调泥，令使不强懦，然后可就轮绳。亦如弹琴前应调弦，令宽急得所，方可如弄，出诸妙曲。行者修习亦复如是，善调五事，必使和适，则三昧易生；有所不调，多诸妨难，善根难发。

## 【1、调食】

一、调食者。

夫食之为法，本欲资身进道，食若过饱，则气急心满，百脉不通，令心闭塞，坐念不安。若食过少，则身羸心悬，意虑不固。此二皆非得定之道。若食秽触之物，令人心识昏迷；若食不宜之物，则动宿病，使四大违反。此为修定之初，须深慎之也。故经云：「身安则道隆，饮食知节量，常乐在空闲，心静乐精进，是名诸佛教。」?

## 【2、调睡眠】

二、调睡眠者。

夫眠是无明惑覆，不可纵之。若其眠寐过多，非唯废修圣法，亦复丧失功夫，而能令心暗昧，善根沉没。当觉悟无常，调伏睡眠，令神气清白，念心明净，如是乃可栖心圣境，三昧现前。故经云：「初夜后夜，亦勿有废。无以因睡眠因缘，令一生空过，无所得也。当念无常之火，烧诸世间，早求自度，勿睡眠也。」

三调身，四调息，五调心。

此三应合用，不得别说。但有初、中、后方法不同，是则入、住、出相有异也。

## 【3、调身】

夫初欲入禅调身者，行人欲入三昧调身之宜，若在定外，行住进止，动静运为，悉须详审。若所作粗犷，则气息随粗，以气粗故，则心散难录，兼复坐时烦愦，心不恬怡。身虽在定外，亦须用意逆作方便。后入禅时，须善安身得所。

初至绳床，即须先安坐处，每令安稳，久久无妨。

次当正脚。若半跏坐，以左脚置右脚上，牵来近身，令左脚趾与右髀齐，右脚趾与左髀齐。若欲全跏，即正右脚置左脚上。

次宽解衣带周正，不令坐时脱落。

次当安手，以左手掌置右手上，重累手相对，顿置左脚上，牵来近身，当心而安。

次当正身，先当挺动其身，并诸支节，作七八反，如似按摩法，勿令手足差异，如是已则端直，令脊骨勿曲勿耸。

次正头颈，令鼻与脐相对，不偏不斜，不低不昂，平面正住。

次当口吐浊气，吐气之法，开口放气，不可令粗急，以之绵绵，恣气而出，想身分中百脉不通处，放息随气而出。闭口鼻纳清气，如是至三。若身息调和，但一亦足。

次当闭口，唇齿才相拄着，舌向上颚。

次当闭眼，才令断外光而已。

当端身正坐，犹如奠石，无得身首四肢切尔摇动，是为初入禅调身之法。

举要言之，不宽不急，是身调相。

## 【4、调息】

四、初入禅调息法者。

息有四种：一风、二喘、三气、四息。前三为不调相，后一为调相。

云何为风相？坐时则鼻中息出入觉有声，是风也。

云何喘相？坐时息虽无声，而出入结滞不通，是喘相也。

云何气相？坐时息虽无声，亦不结滞，而出入不细，是气相也。

云何息相？不声、不结、不粗，出入绵绵，若存若亡，资神安稳，情抱悦豫，此是息相也。

守风则散，守喘则结，守气则劳，守息即定。坐时有风喘气三相，是名不调，而用心者，复为心患，心亦难定。

若欲调之，当依三法：一者下着安心，二者宽放身体，三者想气遍毛孔出入通无障碍。若细其心，令息微微然，息调则众患不生，其心易定，是名行者初入定时调息方法。

举要言之，不涩不滑，是调息相也。

## 【5、调心】

五、初入定时调心者。

有三义：一入、二住、三出。

1、初入有二义：

一者调伏乱想，不令越逸。

二者当令沉浮宽急得所。

何等为沉相？若坐时心中昏暗，无所记录，头好低垂，是为沉相。尔时当系念鼻端，令心住在缘中，无分散意，此可治沉。

何等为浮相？若坐时心好飘动，身亦不安，念外异缘，此是浮相。尔时宜安心向下，系缘脐中，制诸乱念，心即定住，则心易安静。

举要言之，不沉不浮，是心调相。

其定心亦有宽急之相。

定心急病相者，由坐中摄心用念，因此入定，是故上向胸臆急痛。当宽放其心，想气皆流下，患自差矣。

若心宽病相者，觉心志散漫，身好逶迤，或口中水涎流，或时暗晦。尔时应当敛身急念，令心住缘中，身体相持，以此为治。

心有涩滑之相，推之可知。

是为初入定调心方法。

夫入定本是从粗入细，是以身既为相，息居其中，心最为细静。调粗就细，令心安静，此则入定初方便也。是名初入定时调二事也。

2、坐住中调三事者。

行人当于一坐之时，随时长短，十二时，或经一时，或至二三时，摄念用心。是中应须善识身、息、心三事调不调相。若坐时向虽调身竟，其身或宽、或急、或偏、或曲、或低、或昂，身不端直，觉已随正，令其安稳，中无宽急，平直正住。

复次，一坐之中，身虽调和，而气不调和。不调和相者，如上所说，或风、或喘、或复气急，身中胀满。当用前法随而治之，每令息道绵绵，如有如无。

次，一坐中，身息虽调，而心或浮沉宽急不定，尔时若觉，当用前法调令中适。

此三事的无前后，随不调者而调适之，令一坐之中，身、息及心三事调适，无相乖越，和融不二，此则能除宿患，妨障不生，定道可克。

3、出时调三事者。

行人若坐禅将竟，欲出定时，应前放心异缘，开口放气，想从百脉随意而散，然后微微动身，次动肩膊及手、头、颈，次动二足，悉令柔软，次以手遍摩诸毛孔，次摩手令暖，以掩双眼，然后开之。待身热稍歇，方可随意出入。若不尔者，坐或得住心，出既顿促，则细法未散，住在身中，令人头痛，百骨节僵，犹如风劳，于后坐中烦躁不安。是故心欲出定，每须在意。此为出定调身息心法，以从细出粗故。

是名善入、住、出。如偈说：

「进止有次第，粗细不相违。
譬如善调马，欲住而欲去。」

《法华经》云：「此大众诸菩萨等，已于无量千万亿劫为佛道故，勤行精进，善入住无量百千万亿三昧，得大神通，久修梵行，善能次第习诸善法。」

# 相关

- [《小止观》](http://www.quanxue.cn/CT_FoJia/XiaoZhiGIndex.html)

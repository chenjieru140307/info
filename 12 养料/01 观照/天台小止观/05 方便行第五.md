
# 《小止观》方便行第五

------

夫修止观，须具方便法门，有其五法：

## 【1、欲】

一者欲。

欲离世间一切妄想颠倒，欲得一切诸禅智慧法门，故亦名志，亦名为愿，亦名为好，亦名为乐。是人志愿好乐一切诸深法门故，故名为欲。如佛言曰：「一切善法，欲为其本。」

## 【2、精进】

二者精进。

坚持禁戒，弃于五盖，初夜后夜，专精不废。譬如钻火未热，终不休息，是名精进善道法。

## 【3、念】

三者念。

念世间为欺诳可贱，念禅定为尊重可贵。若得禅定，即能具足，发诸无漏智、一切神通道力，成等正觉，广度众生，是为可贵，故名为念。

## 【4、巧慧】

四者巧慧。

筹量世间乐、禅定智慧乐，得失轻重。所以者何？世间之乐，乐少苦多，虚诳不实，是失是轻。禅定智慧之乐，无漏无为，寂然闲旷，永离生死，与苦长别，是得是重。如是分别，是名巧慧。

## 【5、一心分明】

五者一心分明。

明见世间可患可恶，善识功德可尊可贵。尔时应当一心决定修行止观，心如金刚，天魔外道不能沮坏。设使空无所获，终不回易，是名一心。譬如人行，先须知道通塞之相，然后决定一心涉路而进，故说巧慧一心。经云：「非智不禅，非禅不智。」义在此也。

# 相关

- [《小止观》](http://www.quanxue.cn/CT_FoJia/XiaoZhiGIndex.html)

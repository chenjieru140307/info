
# 诃欲第二

所言诃欲者，谓五欲也。凡欲坐禅，修习止观，必须诃责。五欲者，是世间色声香味触，常能诳惑一切凡夫，令生爱着。若能深知过罪，即不亲近，是名诃欲。

## 【1、诃色欲者】

所谓男女形貌端严，修目长眉，朱唇素齿，及世间宝物，青黄赤白，红紫缥绿，种种妙色，能令愚人见则生爱，作诸恶业。如频婆娑罗王以色欲故，身入敌国，在淫女阿梵波罗房中。优填王以色染故，截五百仙人手足，如此等种种过罪。

## 【2、诃声欲者】

所谓箜篌筝笛、丝竹金石音乐之声，及男女歌咏赞诵等声，能令凡夫闻即染着，起诸恶业。如五百仙人雪山住，闻甄陀罗女歌声，即失禅定，心醉狂乱。如是等种种因缘，知声过罪。

## 【3、诃香欲者】

所谓男女身香，世间饮食馨香，及一切熏香等。愚人不了香相，闻即爱着，开结使门。如一比丘在莲花池边，闻华香气，心生爱乐，池神即大诃责：「何故偷我香气！」以着香故，令诸结使卧者皆起。如是等种种因缘，知香过罪。

## 【4、诃味欲者】

所谓苦、酸、甘、辛、咸、淡等，种种饮食肴膳美味，能令凡夫心生染着，起不善业。如一沙弥染着酪味，命终之后，生在酪中，受其虫身。如是等种种因缘，知味过罪。

## 【5、诃触欲者】

男女身分柔软细滑，寒时体温，热时体凉，及诸好触，愚人无知，为之沉没，起障道业。如一角仙因触欲故，遂失神通，为淫女骑颈。如是等种种因缘，知触过罪。

如上诃欲之法，出《摩诃衍论》中说。

复云：「哀哉众生！常为五欲所恼，而犹求之不已。」

此五欲者，得之转剧，如火益薪，其焰转炽。五欲无乐，如狗啮枯骨；五欲增诤，如鸟竞肉；五欲害人，如践毒蛇；五欲无实，如梦所得；五欲不久，假借须臾，如击石火。智者思之，亦如怨贼。世人愚惑，贪着五欲，至死不舍，后受无量苦恼。

此五欲法与畜生同有，一切众生常为五欲所使，名欲奴仆。坐此弊欲，沉堕三途；我今修禅，复为障蔽，此为大贼，急当远之。

如禅经偈中说：

「生死不断绝，贪欲嗜味故。
养冤如丘冢，虚受诸辛苦。
身臭如死尸，九孔流不净。
如厕虫乐粪，愚人身无异。
智者应观身，不贪染世乐。
无累无所欲，是名真涅槃。
如诸佛所说，一心一意行。
数息在禅定，是名行头陀。」　

# 相关

- [《小止观》](http://www.quanxue.cn/CT_FoJia/XiaoZhiGIndex.html)
